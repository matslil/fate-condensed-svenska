=================================
Magi för Öde - Kortfattad version
=================================

Denna regelsamling beskriver ett magisystem som är generellt, det kan användas både för klassiska fantasykampanjer såväl som i Star Wars kampanjer för att beskriva Jedi. Dessa regler är tillägg till reglerna **Öde - Kortfattad version**.

Vad är magi?
============

Skillnaden mellan magi och färdigheter är att magi inte är något som personer normalt kan utföra, eller ens kan försöka utföra. Hur man fått förmågan till magin kan skilja sig, en Jedi föds med förmågan, i en fantasykampanj kanske det är en gud som har gett en karaktär förmågan.

Magin utnyttjar den kraft som bygger upp världen och dess befolkning, vilket är varför magin kan göra sådant som vanliga personer inte kan. Att använda magi innebär risker, kanske drog man energi från ett magiskt svärd som gruppen hade när man la sin magi, så att svärdet inte längre är magiskt, eller man kanske orsakade ett fruktansvärt oväder för att man störde balansen när man la sin magi. Ju mäktigare magi desto större potentiella konsekvenser. Detta gäller också när man använder magiska föremål.

En vanlig konsekvens att använda magi är att det är en kostnad. Fördelen för den som använder magi är att det blir mer förutsägbart, och därför mer lämpligt för magi som förväntas användas relativt ofta, nackdelen blir förstås att magin blir en begränsad resurs. Det är avsiktligt, för annars skulle magi fungera under samma förutsättningar som färdigheter och skulle då lika gärna kunna vara en färdighet.

En karaktärs magiska förmågor
=============================

När en karaktär har tillgång till magi så utgår det från en karaktärsaspekt. På något sätt har karaktären fått en aspekt som berättar vilken form av magi som karaktären har tillgång till. Aspekten kan finnas med när karaktären skapas, kan fås som del av karaktärens karriär eller erhållas av att något speciellt händer under berättelsens gång. Oavsett vilket behöver alla runt bordet vara överens om att aspekten är rimlig och platsar i berättelsen. Exempel på magiska aspekter är **Jediriddare**, **Demonbörd**, **Välsignad av guden Toleth**, **Ett med naturen**.

Spelaren kan använda ödespoäng för att åberopa sin magiska aspekt, såvida det inte finns något annat som ger karaktären möjlighet att använda aspekten. En karaktär av demonbörd kan åberopa sin aspekt om karaktären möter en annan demon, en som är ett med naturen kan åberopa sin aspekt för att enkelt ta sig fram i snårig natur och så vidare utan att behöva använda ödespoäng, så länge alla runt bordet anser det rimligt.

Stunt
-----

Genom att sätta en stunt på en färdighet får man något som skulle kunna vara en besvärjelse, bön, magisk förmåga eller ritual. En magisk stunt beskriver vilken effekt den har, hur den aktiveras (mumla besvärjelse, utföra ritual, be en bön eller bara genom tankekraft om det är en magisk förmåga) samt huruvida den har en kostnad (fysisk eller mental stress).

För stunt vars effekt är i närheten av att få +2 i bonus krävs ingen kostnad, men för mäktigare stunt så bör det finnas en kostnad. Kostnaden kan vara antingen fysisk eller mental stressruta, eller både och. Är det en riktigt mäktig stunt så kan det krävas fler rutor.

Om karaktären väljer att utföra en stunt med en kostnad som han inte har stressrutor för så får han det som blir över i skada som då får tas av konsekvenser istället. Spelaren kan välja att göra detta även om det finns stressrutor att kryssa för.

Vilken nivå på effekter man väljer att ha beror på vilken typ av kampanjer man bedriver.
